<!DOCTYPE html><html><head><meta charset="UTF-8"><title>TXT</title><link href="styl.css" type="text/css" rel="stylesheet"></head><body>
<p>﻿</p>
<p class="titul">Kde by dnes NATO zastavilo ruské tanky?</p>
<p class="adresa"><a href="http://www.respekt.cz/denni-menu/kde-by-dnes-nato-zastavilo-ruske-tanky">odkaz</a></p>
<p class="autor">Sobotka, Jiří </p>
<p>zdroj>Respekt</p>
<p class="datum">19-03-2016</p>

<p class="tag">NATO</p>
<p class="tag">rusko</p>

<p>Zhruba před měsícem vzbudila v médiích jistý ohlas cvičná simulace ozbrojeného konfliktu mezi jednotkami Ruska a NATO v Pobaltí. Provedl ji renomovaný americký think-tank Rand Corporation a došel k závěru, že ruské tanky by dojely do hlavních měst tří členských států NATO během tří dnů a při současné dislokaci spojeneckých jednotek by jim v tom nikdo nedokázal zabránit. “Pokud by bylo v Pobaltí rozmístěno sedm těžce vyzbrojených brigád, stal by se případný útok pro Kreml dosti nákladný na to, aby si jej pravděpodobně rozmyslel,” psalo se.</p>

<p>V konzervativním americkém magazínu The National Interest nyní k neradostné informaci přidal kontext americký expert na vojenské doktríny Robert Farley. Ten tvrdí, že na výsledku cvičení není nic překvapivého. NATO totiž nikdy, ani v dobách studené války, nepočítalo s tím, že by před (tehdy) sovětskými jednotkami dokázalo bránit každý kousek území spojenců.</p>

<p>“Titulky v novinách povahu vztahů mezi Ruskem a NATO spíše zatemnily, než vysvětlily. Krátce řečeno, odstrašující závazek NATO se nikdy netýkal porážky ruských/sovětských vojsk na hranicích Severoatlantické aliance. Místo toho NATO svůj politický závazek opíralo o hrozbu, že rozšíří jakýkoliv případný konflikt daleko mimo rámec války, kterou chtějí Sověti vést. Dnes, stejně jako v roce 1949, nabízí NATO odstrašení skrze příslib eskalace konfliktu”, píše Farley.</p>
<p> </p>
<p>Jinými slovy, NATO slibuje za případný útok strašlivou celoplanetární odplatu: jednotky NATO okamžitě vyrazí proti ruským državám, jako je Kaliningrad nebo Podněstří, ruské loďstvo po celém světě se stane cílem útoku spojeneckých ponorek nebo letadel, raketové útoky zničí velkou část ruských vzdušných sil a obranných systémů. Útok na Pobaltí nebo jinou členkou zemi se Rusku ošklivě nevyplatí plošně, ale neznamená to, že první tah nebude úspěšný a pro obyvatele zdrcující.</p>

<p>Farley popisuje, že NATO až do konce 70. let vlastně předpokládalo, že jakýkoliv pozemní konflikt s vojsky Varšavské smlouvy na území Evropy téměř jistě prohraje. “Konvenční válečné plány hlavních sil NATO často spočívaly v podstatě doslova ve snaze dostat se ke kanálu La Manche dříve, než se tam proniknou tanky Rudé armády,“ píše expert. NATO počítalo při zpomalování ruského postupu i s nasazením taktických jaderných zbraní. Skutečné problémy měly Moskvě ale nastat jinde: “Zdrcující převaha NATO na moři a v letounech s dlouhým doletem by se ukázala být zničující pro sovětské zájmy mimo oblast Evropy, i kdyby Sověti ovládli centrální frontu.“</p>

<p>Teprve později, po zkušenostech z jomkipurské války, začali plánovači NATO věřit, že by vlastně mohli být schopni čelit i konvenční převaze sovětských pozemních vojsk a dodat včas posily ze Spojených států.</p>

<p>Popsané myšlení odráží dobu, kdy mezi Západem a východním blokem probíhal souboj dvou ideologií s globální ambicí. Dnes, kdy se na NATO coby na záruku bezpečnosti spoléhají miniaturní státečky při ruských hranicích, to dvakrát lákavě nezní.</p></body></html>
